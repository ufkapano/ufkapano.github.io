<html>
<head>
<title>Python</title>
<meta http-equiv="content-type" content="text/html; charset=utf-8">
</head>

<body bgcolor="white" text="black" link="blue" vlink="navy" alink="red">

<h1>Algorytmy z powrotami</h1>

<h3>WPROWADZENIE</h3>

<p>Algorytmy z powrotami (ang. backtracking) są algorytmami rekurencyjnymi.
Szukamy algorytmów poszukujących rozwiązań dla specyficznych 
problemów metodą prób i błędów. Zwykle stosowanym tu sposobem 
jest podział rozwiązywanego zadania na podzadania. 
Dla takich zadań często najbardziej naturalnym opisem jest opis rekurencyjny.

<p>Cały proces rozwiązywania problemu można potraktować jako
proces poszukiwań w drzewie podzadań.
Zwykle drzewo podzadań rośnie bardzo szybko (wykładniczo)
i równie szybko rośnie ilość pracy związana z przeglądaniem 
drzewa. Najczęściej drzewo można stopniowo obcinać
stosując reguły heurystyczne, co pozwala zredukować obliczenia.
Algorytmy z powrotami uzyskały znaczenie prawie wyłącznie
dzięki maszynom cyfrowym, które mogą cierpliwie i dokładnie
sprawdzać ogromną liczbę wariantów.

<p>Wirth omawia ogólne zasady podziału zadań, związanych 
z rozwiązywaniem pewnej klasy problemów, na podzadania
oraz możliwości stosowania rekurencji.
Kod może być zorganizowany na kilka sposobów.

<ul>
<li>Znajdowanie <em>pojedyńczego</em> rozwiązania danego problemu.
Przykładem jest określenie drogi skoczka szachowego
i rozmieszczenie ośmiu hetmanów.
Każde rozwiązanie jest jednakowo dobre, więc kończymy poszukiwania
po znalezieniu pierwszego rozwiązania.
<li>Znajdowanie <em>wszystkich</em> rozwiązań danego problemu.
Przykładem jest układanie pentomino, ale także droga skoczka szachowego
i osiem hetmanów.
<li>Znajdowanie <em>optymalnego</em> rozwiązania.
Należy wygenerować wszystkie możliwe rozwiązania i zachować jedno
w pewnym sensie optymalne. Musimy mieć daną pewną funkcję f,
która będzie mierzyć wartość każdego rozwiązania.
Przykładem jest poszukiwanie największego zbioru niezależnego w grafie,
a funkcja f będzie zwracać liczność znalezionego zbioru niezależnego.
Podczas pracy algorytmu przechowujemy najlepsze z dotychczasowych
rozwiązań, ponadto trzeba rozpocząć od poprawnej wartości początkowej
(np. zbiór niezależny pusty lub jednoelementowy).
</ul>

<p>Cechy charakterystyczne algorytmów z powrotami:

<ul>
<li>Kolejne kroki, które mogłyby doprowadzić do rozwiązania
końcowego są zapisywane. Jeżeli dochodzimy do ślepej uliczki,
to odpowiednie zapisy są usuwane.

<li>Liczba potencjalnych kandydatów w każdym kroku jest
skończona (ale może się zmieniać w kolejnych krokach).

<li>Programy często używają parametru jawnie określającego
głębokość rekurencji, co pozwala na proste sformułowanie
warunku zakończenia.
</ul>

<p>Algorytm z powrotami jest właściwie <em>metaheurystyką</em>
niż specyficznym algorytmem. Użytkownik musi określić problem
do rozwiązania, naturę częściowego rozwiązania i jak należy
częściowe rozwiązanie uzupełniać w celu otrzymania pełnego
rozwiązania. W przeciwieństwie do wielu innych mataheurystyk,
mamy tu gwarancję znalezienia wszystkich rozwiązań
w ograniczonym zakresie czasu.

<p>Wybrane problemy rozwiązywane za pomocą algorytmów z powrotami:

<ul>
<li>Droga skoczka szachowego.
<li>Problem ośmiu hetmanów.
<li>Problem dokładnego pokrycia zbioru (latin square; sudoku).
<li>Problem trwałego małżeństwa [Wirth] [Mamy dane n kobiet i n mężczyzn.
Każda kobieta i każdy mężczyzna szereguje partnerów według preferencji.
Jeżeli n par zostało dobranych tak, że istnieje mężczyzna i kobieta,
którzy nie stanowią małżeństwa, ale mężczyzna przedkłada tę kobietę 
nad aktualną żonę, a kobieta przedkłada tego mężczyznę nad aktualnego
męża, to taki dobór małżeństw jest nietrwały. Jeżeli żadna taka para
nie istnieje, to dobór małżeństw jest <em>trwały</em>.].
<li>Problem m-kolorowania grafu (ang. m coloring problem) - problem
kolorowania wierzchołków grafu nieskierowanego m kolorami.
<li>Problem optymalnego wyboru [Wirth] (problem znalezienia największego zbioru 
niezależnego w grafie nieskierowanym; problem plecakowy).
</ul>

<p>https://en.wikipedia.org/wiki/Backtracking

<p>https://en.wikipedia.org/wiki/Stable_marriage_problem
(Gale, Shapley, 1962)


</body>
</html>
