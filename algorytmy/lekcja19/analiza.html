<html>
<head>
<title>Python</title>
<meta http-equiv="content-type" content="text/html; charset=utf-8">
</head>

<body bgcolor="white" text="black" link="blue" vlink="navy" alink="red">

<h1>Analiza algorytmów</h1>

<h3>WPROWADZENIE</h3>

<p>https://en.wikipedia.org/wiki/Computational_complexity

<p>Analiza algorytmów jest dziedziną informatyki zajmującą się
badaniem algorytmów.

<p>Kryteria analizy algorytmów.

<ul>
<li>Poprawność - daje dobry wynik dla każdej możliwej konfiguracji 
danych wejściowych [debugging, dowody formalne].
<li>Złożoność obliczeniowa czasowa i pamięciowa.
<li>Optymalność - interesuje nas algorytm najlepszy pod względem 
złożoności obliczeniowej.
<li>Efektywność - użyteczność w praktycznych sytuacjach.
</ul>

<p>Złożoność obliczeniowa algorytmu (ang. <em>computational complexity</em>).

<ul>
<li>Rozmiar zadania (złożoność pamięciowa) - 
rozmiar danych wejściowych, roboczych, wyjściowych.
<li>Czas działania algorytmu (złożoność czasowa) - 
liczba kroków przekładająca się 
na czas pracy maszyny realizującej algorytm.
</ul>

<p>Przy badaniu złożoności czasowej często wystarcza zbadanie tzw.
<em>operacji dominujących</em>, a nie dokładnie wszystkich operacji.
Najbardziej czasochłonne operacje to zwykle instrukcja porównania (if) 
i instrukcja przypisania. Oznaczamy:
Tc - czas wykonania jednej instrukcji porównania (compare),
Ta - czas wykonania jednej instrukcji przypisania (assign).
Złożoność obliczeniową charakteryzujemy przy pomocy tzw. notacji O.

<p>Przy badaniu złożoności czasem spotykamy sytuację, że
złożoność zależy od konfiguracji danych początkowych.
Wtedy można przeprowadzić m.in. trzy analizy,
dla przypadku najgorszego, średniego i najkorzystniejszego.
Korzysta się przy tym zwykle z analizy statystycznej.

<p>W badaniach algorymów czasem wykonuje się analizę empiryczną.
Musimy wtedy dysponować poprawną i pełną implementacją algorytmu.
Ponadto musimy wybrać zestaw danych wejściowych.
Na ogół mamy trzy możliwości: użyć danych rzeczywistych,
losowych lub złośliwych (przypadek pesymistyczny).

<h3>ZAPIS Z DUŻYM "O"</h3>

<p>Zapis z dużym "O" podaje <strong> asymptotyczne ograniczenie 
górne</strong> funkcji.

<p>O(g(n)) = {f(n): istnieją dodatnie stałe c i n_0, takie że
0 &lt;= f(n) &lt;= c g(n) dla wszystkich n &gt;= n_0}.

<p>Podstawowe klasy złożoności algorytmów (od najniższej do najwyższej).

<ul>
<li>stała O(1),
<li>logarytmiczna O(log n),
<li>liniowa O(n),
<li>liniowo-logarytmiczna O(n log n),
<li>kwadratowa O(n^2),
<li>sześcienna O(n^3),
<li>wykładnicza O(a^n).
</ul>

<h3>FUNKCJA SILNIA</h3>

<p>Zbadamy złożoność czasową algorytmu rekurencyjnego
obliczającego funkcję silnia.
Zakładamy, że najbardziej czasochłonną operacją
jest instrukcja porównania <em>if</em>.

<hr><pre>
def silnia(n):                # wg Wróblewskiego
    """Funkcja silnia w wersji rekurencyjnej."""
    if n == 0:
        return 1
    else:
        return n * silnia(n-1)
</pre><hr><pre>
T(0) = Tc,
T(n) = Tc + T(n-1)   dla n &gt;= 1

T(n) = Tc + Tc + T(n-2) = 2*Tc + T(n-2),
T(n) = n*Tc + T(0) = (n+1)*Tc.          # złożoność praktyczna
Złożoność klasy O(n).                   # złożoność teoretyczna
</pre><hr><pre>
def silnia(n):
    """Funkcja silnia w wersji iteracyjnej."""
    result = 1                      # Ta
    while n > 1:                    # Tc
        result = result * n     # Ta
        n = n - 1               # Ta
    return result
</pre><hr><pre>
T(1) = Ta + Tc,
T(n) = Ta + Tc + (n-1)*(Tc + 2*Ta),
T(n) = Ta*(2*n - 1) + Tc*(n) dla n &gt; 1.
Złożoność klasy O(n).
</pre><hr>

<h3>ZŁOŻONOŚĆ OBLICZENIOWA</h3>

<p>Złożoność obliczeniową należy opisywać biorąc pod uwagę liczbę bitów danych B
dostarczonych na wejście. Takie podejście pomaga ustrzec się od błędów.
Czasem można łatwo przejść w opisie od bitów B do innego, wygodniejszego parametru.

<p>Przykład: Sprawdzić, czy liczba całkowita N jest liczbą pierwszą.
Metoda sprawdzenia polega na dzieleniu liczby N kolejno przez 
liczby 2, 3, 4, ..., |_sqrt(N)_|.

<p>Pierwsza analiza złożoności: Mierzymy złożoność jako liczbę dzieleń
liczba przez liczbę, co daje O(sqrt(N)) jednostek pracy.

<p>Druga analiza złożoności: Do przedstawienia liczby N potrzebujemy
B bitów, N = 2^B. W tej sytuacji złożoność wyrażona przez liczbę
bitów wynosi O(sqrt(2^B)) = O(2^(B/2)) = O(1.4142^B).
Złożoność obliczeniowa jest wykładnicza, czyli algorytm jest powolny.

<h3>PROBLEMY ŁATWE I TRUDNE</h3>

<p>Problemy łatwe mają znane metody szybkiego ich rozwiązywania
(w czasie wielomianowym).

<p>Problem jest trudny, jeżeli udowodnimy, że nie istnieje
szybka metoda jego rozwiązania. 
Nie wystarczy wskazać jakiś
szczególny powolny algorytm do jego rozwiązywania
[H. S. Wilf, Algorithms and Complexity, Internet Edition 1994,
https://www.math.upenn.edu/~wilf/].

<p>Warto pamiętać, że trudne problemy mogą mieć łatwe instancje,
czyli szczególne przypadki, w których łatwo można znaleźć
rozwiązanie [np. kolorowanie wierzchołków grafu cyklicznego].


</body>
</html>
