<html>
<head>
<title>Python</title>
<meta http-equiv="content-type" content="text/html; charset=utf-8">
</head>

<body bgcolor="white" text="black" link="blue" vlink="navy" alink="red">

<h1>Podstawy struktur danych</h1>

<h3>WPROWADZENIE</h3>

<p><strong>Typ danych</strong> to zbiór wartości oraz operacji, 
jakie można na nich wykonać. 
<strong>Struktura danych</strong> to mechanizm organizacji informacji 
zapewniający wygodne i efektywne sposoby dostępu do nich i ich przetwarzanie. 
Klasyczne struktury danych to

<ul>
<li>tablice,
<li>ciągi znaków,
<li>listy połączone (listy powiązane),
<li>drzewa.
</ul>

<h3>TABLICE</h3>

<p><strong>Tablice</strong> są sztywnym zbiorem danych tego samego typu, 
zapisanych w jednym ciągu w pamięci i dostępnych za pośrednictwem indeksu. 
Do i-tego elementu tablicy A można się odwołać za pomocą konstrukcji A[i]. 
Dostęp do każdego elementu tablicy jest tak samo szybki.
Dozwolone indeksy zwykle zaczynają się od zera (C/C++, Python)
lub od jedynki (Pascal).

<p>W Pythonie homogeniczne tablice elementów są wykorzystywane głównie
do obliczeń numerycznych. 
W bibliotece standardowej mamy moduł <em>array</em>, a poza biblioteką 
standardową jest dostępny pakiet <em>Numpy</em>.

<hr><pre>
# https://docs.python.org/3/library/array.html

import array

array.typecodes   # 'bBuhHiIlLqQfd', type codes
a = array.array('i', [2, 4, 6])   # Python int, min 2 bytes (signed int from C)
b = array.array('f', [2.0, 4.0, 6.0])   # Python float, min f bytes (float from C)
c = array.array('d', [2.0, 4.0, 6.0])   # Python float, min 8 bytes (double from C)
a.append(8)
a.itemsize   # 4, Debian 13
a.buffer_info()   # (140636280497456, 4), (address, length)
a.extend(iterable)
a.reverse()
a.clear()   # Py3.13
</pre><hr>

<h3>CIĄGI ZNAKÓW</h3>

<p>https://stackoverflow.com/questions/16797459/how-is-str-implemented-in-python

<p>W języku C mianem <strong>ciągu znaków</strong> 
(łańcucha znaków, napisu, stringu) 
określa się tablicę znaków o zmiennej długości. 
Koniec napisu zaznacza się za pomocą specjalnego znaku końca ciągu ('\0'). 
W Pythonie typ string (klasa <em>str</em>) jest typem wbudowanym, 
a napisy są niezmienne i mają określone pewne działania.
W innych językach mogą występować inne implementacje. 
Typowe operacje na stringach: wyznaczanie długości stringu, 
kopiowanie stringu, porównywanie leksykograficzne, sklejanie stringów. 
Stringi są użyteczne, ponieważ wiele aplikacji przetwarza dane tekstowe, 
a ponadto stringi są zwykle efektywnie realizowane w systemach komputerowych.

<h3>LISTY POŁĄCZONE</h3>

<p><strong>Lista połączona pojedynczo</strong> jest to zbiór elementów, 
z których każdy jest zawarty w węźle, zawierającym dodatkowo łącze 
do innego węzła. 
Jedynym sposobem dostania się do konkretnego elementu listy 
jest przejście przez listę od jej samego początku. 
Ostatni węzeł listy możemy oznaczyć za pomocą pustego łącza, 
węzła-atrapy, węzła wskazującego pierwszy element listy 
(lista cykliczna), itp. 
Węzły listy (wszystkie na liście jednocześnie) mogą posiadać więcej 
niż jedno łącze. 

<p>W <strong>listach połączonych podwójnie</strong> każdy węzeł posiada 
łącza do elementu poprzedniego i następnego, co umożliwia poruszanie się
po liście w obu kierunkach.

<p>W listach z przeskokami (ang. <em>skip lists</em>) elementy są zawsze
posortowane. Węzły posiadają łącza do większej liczby węzłów, przez co
szybciej można dotrzeć do poszukiwanego węzła.

<h3>DRZEWA</h3>

<p><strong>Drzewo</strong> jest niepustym zbiorem węzłów i krawędzi, 
spełniającym pewne wymagania. 
Wierzchołek (węzeł) jest obiektem prostym, który może przechowywać
pewne dane.
Krawędź to element łączący dwa wierzchołki.
Ścieżka jest listą różnych wierzchołków, w której kolejne wierzchołki 
są połączone krawędziami.
W drzewie dwa dowolne węzły łączy dokładnie jedna ścieżka.
W przeciwnym razie mamy do czynienia z <strong>grafem</strong>, 
który nie jest drzewem.

<p><strong>Drzewo z korzeniem</strong> to takie drzewo, w którym jeden 
z węzłów oznacza się jako korzeń. 
W informatyce termin drzewo zwykle oznacza drzewo z korzeniem.
Zwykle drzewa z korzeniem rysuje się tak,
aby korzeń znajdował się najwyżej. Nad każdym węzłem (oprócz korzenia)
znajduje się dokładnie jeden węzeł, zwany ojcem (rodzicem).
Węzły znajdujące się bezpośrednio pod danym węzłem nazywamy dziećmi
(potomkami). Węzły, które nie mają potomków, nazywane są
liśćmi lub węzłami końcowymi. 

<p>W <strong>drzewie uporządkowanym</strong> (z korzeniem) 
kolejność potomków każdego węzła jest ściśle określona. 
Drzewo, w którym każdy węzeł musi mieć określoną liczbę 
potomków uporządkowanych w określony sposób, nazywane jest m-drzewem. 
Przykłady: drzewa binarne, drzewa trójkowe.
W dalszych rozważaniach skupimy się na drzewach binarnych.

<p>Zastosowania struktur drzewiastych: 

<ul>
<li>drzewo genealogiczne,
<li>organizacja zawodów sportowych,
<li>schemat organizacyjny dużego przedsiębiorstwa,
<li>organizacja systemów plików.
</ul>

<p>Przykładowe drzewa:

<ul>
<li>drzewo BST (binarne drzewo poszukiwań),
<li>drzewo AVL (Adelson-Velski, Landis, 1962),
<li>drzewo czerwono-czarne (Bayer, 1972),
<li>drzewo splay (Sleator, Trajan, 1985).
</ul>

<p>Algorytm DSW (Day, Stout, Warren, 1986) jest to
algorytm jednorazowo równoważący drzewo BST [Wikipedia].

<h3>WIKIPEDIA</h3>

<ul>
<li>https://en.wikipedia.org/wiki/List_of_data_structures
<li>https://en.wikipedia.org/wiki/Linked_list
<li>https://en.wikipedia.org/wiki/Skip_list
<li>https://en.wikipedia.org/wiki/Tree_(data_structure)
<li>https://en.wikipedia.org/wiki/Heap_(data_structure)
<li>https://en.wikipedia.org/wiki/Hash_table
</ul>

</body>
</html>
