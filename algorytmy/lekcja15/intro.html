<html>
<head>
<title>Python</title>
<meta http-equiv="content-type" content="text/html; charset=utf-8">
</head>

<body bgcolor="white" text="black" link="blue" vlink="navy" alink="red">

<h1>Rodzaje grafów</h1>

<p>https://en.wikipedia.org/wiki/Seven_Bridges_of_K%C3%B6nigsberg

<h3>WPROWADZENIE</h3>

<p>W wielu problemach spotykamy się z sytuacją, w której
mamy do czynienia z pewnym zbiorem elementów, ale też
z pewnym układem połączeń między parami tych elementów.
Wtedy mogą pojawić się naturalne pytania.
Czy istnieje droga między dwoma wyróżnionymi elementami,
wykorzystująca istniejące połączenia?
Ile elementów jest osiągalnych z wyróżnionego elementu?
Jaka jest najkrótsza droga pomiędzy parą wyróżnionych elementów?
Do modelowania takich sytuacji używamy abstrakcyjnych obiektów
zwanych grafami. Badaniem własności grafów zajmuje się
teoria grafów, która jest działem matematyki i informatyki.

<p>Przykłady zastosowań grafów.

<ul>
<li>Mapy - połączenia drogowe, kolejowe, lotnicze między miastami.
<li>Dokumenty hipertekstowe.
<li>Obwody elektryczne.
<li>Planowanie - procesy produkcyjne, prace budowlane.
<li>Transakcje - sieci rozmów telefonicznych, transakcje kupna-sprzedaży.
<li>Sieci - sieci komputerowe, badanie odporności na uszkodzenia.
<li>Struktura programu - struktura wywołań funkcji.
<li>Relacje między ludźmi - zależności służbowe w firmie,
znajomi na portalach społecznościowych.
</ul>

<p>Kilka uwag ogólnych.

<ul>
<li>Grafy spotykane w praktycznych zastosowaniach mogą być ogromne, 
stąd wielka rola wydajnych algorytmów.

<li>Wydajność algorytmów zależy nie tylko od własności zbioru
elementów grafu, ale także od własności zbioru połączeń między
tymi elementami, oraz od globalnych własności grafu,
które są implikowane przez te połączenia.

<li>Trudno jest precyzyjnie zdefiniować modele grafów,
jakie możemy spotkać w rzeczywistości.
</ul>

<h3>PODSTAWOWE DEFINICJE</h3>

<p>Grafem G nazywamy parę (V,E), 
gdzie V to niepusty i skończony zbiór wierzchołków, 
a E to skończony zbiór krawędzi, czyli par wierzchołków z V &times; V.
Symbolem n = |V| będziemy oznaczać liczbę wierzchołków,
a symbolem m = |E| liczbę krawędzi.
Wyróżnia się dwa główne typy grafów:

<ul>
<li><strong>Graf skierowany</strong> (ang. <em>directed graph, digraph</em>). 
Krawędź (a,b) ma kierunek od a do b,
czyli jest to para uporządkowana.
Na rysunku istnieje strzałka od a do b.
Inne oznaczenia krawędzi to a-b lub ab.

<li><strong>Graf nieskierowany</strong> (ang. <em>undirected graph</em>). 
Krawędź (a,b) jest równoważna krawędzi (b,a),
czyli pary wierzchołków nie są uporządkowane.
Na rysunku istnieje linia bez strzałek pomiędzy a i b.
Można przyjąć, że w grafie nieskierowanym zawsze jednocześnie istnieją 
pary uporządkowane (a,b) i (b,a).

<br>Formalnie można wprowadzić relację równoważności w zbiorze par 
z V &times; V: (a,b)R(c,d) wtw (a = c i b = d) lub (a = d i b = c).
Wtedy dostaniemy klasy równoważności par, które będą krawędziami;
pętla [(a,a)]_R = {(a,a)};
dla a &ne; b mamy [(a,b)]_R = {(a,b), (b,a)}.

</ul>

<h3>NAZEWNICTWO</h3>

<ul>
<li>Wierzchołek (vertex; vertices), 
węzeł (node; używane dla reprezentacji grafu), 
punkt (point).

<li>Krawędź (edge), linia (line), łuk (arc; w grafach skierowanych), 
wiązanie (link; używane do struktur danych).

<li>Podgrafem (ang. subgraph) nazywamy taki podzbiór wierzchołków
i krawędzi danego grafu, który tworzy graf.


<li>Dwa grafy są izomorficzne (ang. <em>isomorfic</em>), jeżeli w wyniku
zamiany etykiet wierzchołków w jednym grafie otrzymamy układ
krawędzi identyczny jak w drugim.
Rozstrzygnięcie, czy dwa grafy są izomorficzne, czy nie, jest
skomplikowanym problemem obliczeniowym.
</ul>


<h3>GRAFY SKIEROWANE</h3>

<ul>
<li><strong>Pętla</strong> (ang. <em>self-loop</em>) jest to krawędź łącząca 
wierzchołek z samym sobą, czyli krawędź typu (a,a).

<li><strong>Graf prosty</strong> (ang. <em>simple graph</em>) 
nie ma pętli i krawędzi wielokrotnych (równoległych).
Mówimy po prostu graf (bez przymiotników), choć niektórzy autorzy
przez graf rozumieją ogólnie multigraf.

<li>Krawędź (a,b) jest <strong>wychodząca</strong> z wierzchołka a
i <strong>wchodząca</strong> do wierzchołka b.

<li><strong>Stopień wejściowy</strong> wierzchołka (ang. <em>indegree</em>)
jest liczbą krawędzi do niego wchodzących.
<strong>Stopień wyjściowy</strong> wierzchołka (ang. <em>outdegree</em>)
jest liczbą krawędzi wychodzących z niego.
<strong>Stopniem</strong> wierzchołka w grafie skierowanym nazywamy liczbę
będącą sumą jego stopni: wejściowego i wyjściowego.

<li>Cormen pisze (str. 1194), że jeżeli w grafie istnieje
krawędź (a,b) to wierzchołek b jest sąsiedni względem
wierzchołka a. W grafie skierowanym nie jest to relacja
symetryczna i chyba jest to trochę mylące.

<li>Cormen pisze (str. 1196), że dla danego grafu skierowanego
możemy rozważyć jego wersję nieskierowaną.
Wtedy z krawędzi "usuwamy skierowanie", a jeżeli początkowo istnieją
dwie krawędzie skierowane (a,b) i (b,a), to stapiają się w jedną
krawędź nieskierowaną (a,b) &equiv; (b,a).

</ul>

<h3>GRAFY NIESKIEROWANE</h3>


<ul>
<li>Cormen na str. 1193 nie dopuszcza pętli (a,a)
dla grafu nieskierowanego. Może to wynikać z tego, że krawędzie
są zdefiniowane jako zbiory dwóch różnych wierzchołków
(zbiory, aby nie było uporządkowania wierzchołków).

<li>Wierzchołki a i b są względem siebie sąsiednie (ang. <em>adjacent</em>),
jeżeli istnieje krawędź (a,b) &equiv; (b,a), która je łączy.
Krawędź jest wtedy incydentna (ang. <em>incident</em>) z tymi wierzchołkami.
Relacja sąsiedztwa jest symetryczna 
(a jest sąsiedni do b i b jest sąsiedni do a).

<li><strong>Stopień</strong> wierzchołka grafu (ang. <em>degree</em>)
jest to liczba krawędzi incydentnych z tym wierzchołkiem.

<li>Cormen pisze (str. 1195), że dla danego grafu nieskierowanego
możemy mówić o jego wersji skierowanej. Jest to graf skierowany,
gdzie każda krawędź nieskierowana (a,b) &equiv; (b,a) jest zastąpiona
dwoma krawędziami skierowanymi (a,b) i (b,a).

<li><strong>Multigraf</strong> (ang. <em>multigraph</em>) jest podobny 
do grafu nieskierowanego [Cormen str. 1196], ale zawiera krawędzie wielokrotne 
(ang. <em>parallel edges</em>).

</ul>


<h3>ŚCIEŻKI I CYKLE</h3>

<ul>
<li><strong>Ścieżka</strong> (ang. <em>path</em>) długości k w grafie G=(V,E)
jest to ciąg (zwykle różnych) wierzchołków (v_0,v_1,...,v_k)
takich, że krawędzie (v_{i-1},v_i) należą do E dla i=1,2,...,k.
Jest to ścieżka z wierzchołka v_0 do wierzchołka v_k.
Ścieżka długości zero to ciąg jednoelementowy (v_0) -
zawsze istnieje.
W ogólności wierzchołki i krawędzie na ścieżce mogą się powtarzać.
Mówimy, że ścieżka zawiera wierzchołki i krawędzie [notacja a-b-c-d].

<li>Jeżeli istnieje ścieżka P z a do b, to mówimy, że 
wierzchołek b jest osiągalny z wierzchołka a po ścieżce P.

<li>Podścieżka ścieżki P jest ciągiem jej kolejnych wierzchołków.

<li><strong>Ścieżka prosta</strong> (ang. <em>simple path</em>) to ścieżka, 
w której nie ma powtarzających się wierzchołków i krawędzi.

<li><strong>Cykl</strong> (ang. <em>cycle</em>) jest to ścieżka 
(v_0,v_1,...,v_k), w której pierwszy
i ostatni wierzchołek są takie same, v_0=v_k, oraz istnieją krawędzie 
(v_i, v_{i+1}) [notacja a-b-c-a; patologia: a-a, a-b-a].

<li><strong>Cykl prosty</strong> jest to cykl, w którym wszystkie wierzchołki 
są różne, z wyjątkiem ostatniego, który jest równy pierwszemu.

<li>Dwie ścieżki są rozłączne (ang. <em>disjoint</em>), jeżeli nie posiadają
żadnych wspólnych wierzchołków (ewentualnie poza wierzchołkami końcowymi).

</ul>

<h3>WYBRANE KLASY GRAFÓW</h3>

<ul>
<li>Graf pusty lub graf zerowy N_n (ang. <em>null graph</em>) to graf, 
którego zbiór krawędzi jest pusty, m=0.
W implementacji grafów można przyjąć, 
że pusty graf to para składająca się z pustego zbioru
wierzchołków i pustego zbioru krawędzi.
W teorii zwykle nie zezwala się na istnienie pustych grafów, 
tzn. zakłada się, że przynajmniej zbiór wierzchołków musi być niepusty.

<li>Graf regularny stopnia k (graf k-regularny) to graf nieskierowany, 
w którym każdy wierzchołek ma taki sam stopień k.

<li>Graf pełny K_n (ang. <em>complete graph</em>) to graf prosty NIESKIEROWANY, 
w którym dla każdej pary wierzchołków istnieje krawędź je łącząca. 
Jeżeli graf pełny ma n wierzchołków, to posiada m=n(n-1)/2 krawędzi.
Graf pełny jest grafem regularnym stopnia n-1.
Dopełnienie (ang. <em>complement</em>) grafu G to graf pełny z takim samym
zbiorem wierzchołków jak G, lecz z którego usunięto wszystkie 
krawędzie należące do G.

<li>Graf spójny (ang. <em>connected graph</em>) to graf NIESKIEROWANY [Cormen], 
w którym dla każdej pary wierzchołków istnieje ścieżka, która je łączy.
Jeżeli graf nie jest spójny, to zbudowany jest ze spójnych
składowych (ang. <em>connected components</em>), z których każda jest 
maksymalnym podgrafem spójnym.

<br>Można pokazać, że dla grafu nieskierowanego spójnego G = (V,E) 
zachodzi zależność m &ge; n-1.

<li>Graf SKIEROWANY jest silnie spójny (ang. <em>strongly connected</em>) [Cormen],
jeżeli każde dwa wierzchołki są osiągalne jeden z drugiego.
Silnie spójne składowe grafu skierowanego są klasami
abstrakcji relacji "są wzajemnie osiągalne" w zbiorze wierzchołków.
Graf skierowany jest silnie spójny, jeżeli ma tylko jedną
silnie spójną składową.

<li>Graf dwuspójny (ang. <em>biconnected graph</em>) to 
graf nieskierowany spójny, który pozostanie
spójny po usunięciu dowolnego wierzchołka i krawędzi incydentnych do niego.
Pojawia się przy obliczaniu współczynników wirialnych [2013_Wheatley].

<li>Graf dwudzielny (ang. <em>bipartite graph</em>) to graf NIESKIEROWANY, 
którego wierzchołki można podzielić na dwa podzbiory, 
przy czym wszystkie krawędzie
łączą wierzchołki jednego podzbioru z wierzchołkami drugiego.

<li>Graf eulerowski to graf, w którym istnieje cykl Eulera,
czyli cykl przechodzący przez wszystkie krawędzie,
przez każdą dokładnie jeden raz.

<li>Graf hamiltonowski to graf, w którym istnieje cykl Hamiltona,
czyli cykl przechodzący przez wszystkie wierzchołki,
przez każdy dokładnie jeden raz
[jest związek z problemem komiwojażera].

<li>Graf planarny (ang. <em>planar graph</em>) to graf, który może być 
narysowany na płaszczyźnie tak, aby jego krawędzie nie przecinały się.

<li>Graf acykliczny to graf, w którym nie ma cykli.
Graf nieskierowany acykliczny to drzewo lub las (suma drzew).
DAG (ang. <em>directed acyclic graph</em>) to graf skierowany acykliczny.

<li>Graf cykliczny C_n (ang. <em>cycle graph</em>) to graf spójny, 
regularny stopnia 2, zawierający n wierzchołków (m=n).
Liczba chromatyczna 2 (n parzyste) lub 3 (n nieparzyste).

<li>Graf liniowy P_n (ang. <em>path graph</em>, <em>linear graph</em>) 
to graf otrzymany z grafu cyklicznego C_n przez usunięcie jednej krawędzi, 
m=n-1.

<li>Graf koło W_n (ang. <em>wheel graph</em>) to graf powstający z grafu C_{n-1}
przez połączenie każdego wierzchołka z nowym wierzchołkiem v, m=2n-2.

</ul>

<h3>DRZEWA</h3>

<p>Drzewo to acykliczny graf nieskierowany spójny.
Drzewo rozpinające (ang. <em>spanning tree</em>) grafu spójnego jest podgrafem,
który zawiera wszystkie wierzchołki grafu i jest jednocześnie
pojedyńczym drzewem.

<p>Graf G o n wierzchołkach jest drzewem wtedy i tylko wtedy,
gdy spełnia któryś z czterech poniższych warunków:

<ul>
<li>G posiada n-1 krawędzi i nie zawiera cykli.
<li>G posiada n-1 krawędzi i jest spójny.
<li>Dokładnie jedna ścieżka prosta łączy każdą parę różnych
wierzchołków należących do G.
<li>G jest spójny, ale usunięcie jakiejkolwiek krawędzi rozspaja go.
</ul>

<h3>LEMAT O PODAWANIU RĄK</h3>

<p>Dla grafu nieskierowanego zachodzi lemat [Cormen str. 1197]:

<br>\sum_{v &in; V} degree(v) = 2 * m.

<p>Dla grafu skierowanego zachodzi lemat:

<br>\sum_{v &in; V} indegree(v) = m = \sum_{v &in; V} outdegree(v).

</body>
</html>
